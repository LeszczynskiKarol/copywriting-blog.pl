---
title: "Etapy pracy nad tekstem. Jak stworzyć artykuł krok po kroku"
description: "**Praca copywritera tylko pozornie polega na pisaniu tekstu. Owszem, to jedyna droga do osiągnięcia efektu, ale tej czynności muszą towarzyszyć jeszcze inne, kt..."
pubDate: 2016-01-14
readingTime: 4
---

**Praca copywritera tylko pozornie polega na pisaniu tekstu. Owszem, to jedyna droga do osiągnięcia efektu, ale tej czynności muszą towarzyszyć jeszcze inne, których znaczenie bywa niesłusznie marginalizowane. Poznaj etapy pracy nad tekstem. Niepoprawne działania po drodze mogą znacznie obniżyć jakość treści!**



## #1 Plan pracy

Reklamujesz się jako osoba, która napisze tekst na każdy temat? OK. W takim razie możesz przyjąć dowolną kolejność przygotowywania materiałów? Zdecydowanie nie! Po pierwsze, ilość i charakter zleceń decyduje o nadawaniu poszczególnym tekstom określonego priorytetu. Szanuj swoich klientów i swój etos pracy. Musisz wyrobić w sobie nawyk rzetelnej oceny swoich możliwości. Może to zająć nawet lata, ale zawsze warto próbować to obliczyć. Po drugie, wcale nie jest tak, że z równą łatwością piszemy o każdej sprawie. Być może warto rozpoczynać dzień pracy od treści bardziej wymagających, a tematy, które realizujemy szybciej i łatwiej – odłóżmy na później, gdy forma będzie spadać, ale nie na tyle, by przeszkodzić w napisaniu o czymś, co dobrze znamy i lubimy. Ustalając harmonogram pisania, warto korzystać z przeznaczonych do tego aplikacji – na przykład [Asana.com](http://www.asana.com), gdzie w intuicyjny sposób zakładamy i modyfikujemy zadania nawet dla całego zespołu lub pojedynczego projektu. Dopiero, gdy wiemy, ile (mniej więcej, nie bądźmy zawsze tacy zasadniczy...) czasu mamy na napisanie konkretnego tekstu, możemy przejść do kolejnego etapu.

## #2 Research

Nigdy nie napiszesz dobrego tekstu, jeżeli nie zgłębisz opisywanej dziedziny – chyba że trafisz na zapytanie zgodne w 100-procentach z Twoją prywatną pasją, ale to przypadek 1 na 100. Będąc copywriterem, przygotuj się więc na solidną lekturę każdego dnia, co nie jest niczym strasznym. Praca w internecie może dostarczyć Ci ogromu nieznanych wcześniej informacji, zwiększając teoretyczną i praktyczną wiedzę – obojętnie, czy Twoim zadaniem jest opisywanie branży drobiarskiej, narzędziowej, samochodowej, edukacyjnej, czy towarzyskiej. Zawsze poszerzasz horyzonty. Porządny research ma swoje głęboko pragmatyczne uzasadnienie: niwelujesz ryzyko popełnienia merytorycznych błędów. Umiesz swobodnie i szybko pisać na zadany temat? To bardzo dobrze, ale jeżeli nie odnajdziesz w sobie pokory i ciekawości sięgania po różne źródła, szybko okaże się, jak niewiele warte są Twoje warsztatowe kompetencje. Klient płaci, bo wymaga dobrych tekstów. Dobre teksty to teksty wartościowe. Wartościowe to znaczy merytoryczne. Merytorycznie piszemy dzięki lekturze sprawdzonych źródeł i kontaktowi z branżowymi specjalistami. Kółko się zamyka, musisz poświęcić czas na zgromadzenie informacji, nie ma innego wyjścia. W czasie sprawdzania informacji zapisuj wszystko, co mniej lub bardziej istotne. Do prowadzenia takich luźnych notatek przyda się jakiś wirtualny notatnik, np. aplikacja [Evernote](http://www.evernote.com).

## #3 Struktura tekstu

Poświęciłeś już czas na zgromadzenie informacji i zapisanie ich w czytelny dla siebie sposób. Good job! Pora na... nie, nie na pisanie tekstów! Czas określić strukturę tekstu i jego objętość. Często w tym drugim wyręcza nas klient, oczekujący np. 500-znakowego opisu produktu, 2000-znakowego artykułu na portal lub praktycznego poradnika o długości 6000 znaków. To wiele mówi o tym, jak rozplanować tekst. Decydujący jest również temat i liczba argumentów, których musimy użyć. Większość materiałów przygotowywanych przez copywriterów nie różni się w sposób szczególny od szkolnej rozprawki – tu również mamy wstęp, rozwinięcie i zakończenie, a więc wprowadzenie, [opisy produktów](http://www.ecopywriting.pl/uslugi/opisy-produktow.html) lub pewnego zjawiska, metody, zaś na końcu perswazyjne podsumowanie, zachęcające na przykład do zakupu lub wyboru usługi. Dobrą metodą trzymania się planu jest wklejanie części notatek pod przygotowywanym akapitem. Z jednej strony widzimy potrzebne nam informacje i nie musimy co chwilę klikać w inne okienka, a z drugiej unikamy ryzyka nieświadomego plagiatu.

## #4 Pisanie

Nareszcie! Też nie mogłeś się doczekać? Teraz widzisz, że bez odpowiedniego przygotowania tekst byłby o wiele słabszy, prawda? W zakresie pisania tekstów doradzam w innych artykułach, np. [tu](https://www.copywriting-blog.pl/5-bledow-copywritera/) i [tu](https://www.copywriting-blog.pl/srodki-stylistyczne-w-copywritingu/). Patrząc na tworzenie jako proces, należy jednak zaznaczyć, że często warto pozwolić swoim myślom płynąć, trzymając się jedynie podstawowych założeń – to znaczy języka, objętości, dokładnych celów przyświecających konkretnemu artykułowi. Jednocześnie nie można pozwolić sobie popaść w rutynę. Świeże pisanie to nieustanne poszukiwanie nowych rozwiązań, oryginalnych konstrukcji. Przekazuj tylko wartościowe informacje. Niepoparta przykładami reklama podana w mało finezyjny sposób to katastrofalny pomysł na tekst. Nie przedłużając – postaw się w roli klienta. Czego oczekujesz samemu, poszukując informacji o produktach i usługach?

## #5 Korekta i formatowanie

Napisane? Nie, to nie czas na następny tekst. Pora na korektę i sformatowanie ostatecznej wersji tekstu. Myślisz – przecież wiem, jak piszę, nie popełniam błędów! Złudne wyobrażenia... Nawet nie zdajemy sobie sprawy, jak często popełniamy błędy składniowe, szczególnie przy dłuższych zdaniach. Istnieje jeszcze coś takiego jak interpunkcja, ortografia. Masz wątpliwości? W takim razie pora na dodatkową naukę w wolnym czasie! [Tutaj](http://www.interpunkcja.com.pl/) co nieco o interpunkcji ode mnie. Na naukę nigdy za późno.
