---
title: "Planowanie pracy copywritera, czyli jak efektywnie zorganizować swój dzień"
description: "**Dla kogoś, kto nie zajmuje się na co dzień pisaniem, praca copywritera może kojarzyć się z beztroskim tworzeniem treści w każdych możliwych okolicznościach. T..."
pubDate: 2018-07-09
readingTime: 6
heroImage: "/images/blog/pexels-photo-1020323.jpeg"
---

**Dla kogoś, kto nie zajmuje się na co dzień pisaniem, praca copywritera może kojarzyć się z beztroskim tworzeniem treści w każdych możliwych okolicznościach. Tymczasem praktycy wiedzą, że aby ten rodzaj działalności był efektywny i przynosił pożądane zyski, trzeba odpowiednio zaplanować dzień, tydzień, miesiąc… Dowiedz się, jak usprawnić proces przygotowania i tworzenia, który jest kluczowy dla powodzenia w usługach copywritingowych.**

## Harmonogram

Copywriter, zarówno pracujący w ramach większej agencji, jak i freelancer wyszukujący zlecenia na własną rękę, zazwyczaj zajmuje się wieloma projektami w tym samym czasie. Oznacza to ni mniej, ni więcej, że tworzy wiele różnorodnych tekstów w jednym dniu, tygodniu, miesiącu. Ważne, aby umiejętnie rozplanować realizację zleceń i nie dopuścić do ewentualnych opóźnień. Z jednej strony płynne przechodzenie z tekstu do tekstu, a więc często z branży do branży, pozwala na uniknięcie znużenia jednym tematem. Z drugiej zaś nie można wprowadzać zgubnego chaosu, nieustannie zajmując się czymś innym. Ani jedno, ani drugie nie służy efektywnemu pisaniu.

Nowoczesny copywriter nie powinien planować wyłącznie poprzez wpisywanie zleceń do notatnika. W każdej chwili możesz założyć konto na takich stronach jak Trello czy Asana, które ułatwiają planowanie pracy – co do dnia, a nawet godziny. Rozbudowane funkcje kalendarza łączą się z typowymi zadaniami komunikatorów, dzięki czemu w jednym miejscu planujesz zadania dla siebie (a także swoich współpracowników), możesz również wymieniać wiadomości, załączać pliki, porządkować zlecenia. Wspomniane aplikacje są dostępne w wersjach zarówno desktopowych, jak i mobilnych, co sprawia, że możesz kontrolować pracę na dowolnym urządzeniu w biurze, domu czy nawet podróży. Pliki archiwizujesz w chmurze, więc nie jesteś uzależniony od jednego dysku.

Jak układać harmonogram pracy? Każdy copywriter w miarę postępów pisze coraz szybciej przy zachowaniu wysokiej jakości. Istnieją jednak granice, których nie da się przekroczyć. Poza tym nie wszystkie zlecenia realizuje się w tym samym tempie. Jedni wolą przygotowywać opis za opisem, dla drugich bardziej pociągająca jest quasi-dziennikarska praca przy przygotowywaniu kolejnych artykułów czy nawet całych e-booków. Po pewnym czasie każdy fachowiec umie z precyzją co do godzin ustalić, ile zleceń przygotuje w konkretnym przedziale czasowym. Dla własnego komfortu nie planuj pracy z dnia na dzień. Lepiej rób to w dłuższej perspektywie, żeby nie tracić czasu na nieustanne planowanie „na teraz”.

## Optymalne warunki

Aby skutecznie pracować, musisz mieć przygotowane odpowiednie warunki – dotyczy to zarówno biura, jak i domowego gabinetu. Krzesło powinno być wygodne, najlepiej ergonomiczne, takie jak dla profesjonalnych graczy komputerowych. Układ monitora i klawiatury zgodny z wytycznymi ergonomii, a biurko uporządkowane, tak aby żaden element nie niepotrzebnie nie rozpraszał.

Rozplanuj pracę w dogodnych godzinach. Jedni wolą wstać o 6:00, ale o 14:00–15:00 zaczynać już wolny czas. Inni preferują pracę wieczorową porą, a kolejni nie mają wyboru z racji rodzinnych obowiązków lub dodatkowego zajęcia. Na pewno nie warto zaczynać pracy pod dużą presją czasu, gdy coś nieustannie nas rozprasza, a wiemy, że za chwilę musimy skończyć lub przerwać pisanie. Z drugiej strony są sytuacje, w których nieuchronnie zbliżający się termin działa niczym najlepsza motywacja.

Aby dzień pracy copywritera nie obfitował w niespodzianki i problemy, nie zapominaj o zdrowym śnie, zbilansowanej diecie, dostępie do naturalnego światła i świeżego powietrza. Siadaj do klawiatury po pożywnym posiłku, rób sobie przerwy, zadbaj o gimnastykę całego ciała, która wpływa na lepsze funkcjonowanie mózgu i ogólne samopoczucie. Zdrowe nawyki bardzo pomagają w efektywnej, codziennej pracy wymagającej kreatywności, ale i rzemiosła.

## Dostęp do informacji, konspekt

W zależności od zlecenia z odpowiednim wyprzedzeniem zadbaj o dostęp do źródeł. Czasem wystarczy wpisanie hasła do wyszukiwarki, innym razem lektura treści podesłanych przez klienta. Nierzadko jednak staniesz przed koniecznością wypożyczenia i przeczytania książki lub pogłębionej analizy danych statystycznych czy raportów. Copywriter powinien znać język obcy – przede wszystkim angielski – ale i wprawnie posługiwać się tłumaczem i słownikami. Zainstaluj odpowiednie aplikacje, żeby maksymalnie szybko wyszukiwać, gromadzić i przetwarzać informacje.

Dobrym pomysłem jest zapisywanie źródeł i obserwacji. Gdy w ramach szerszego zlecenia wracasz do pewnych tematów, udogodnieniem będzie stworzenie pliku lub folderu ze informacjami, których nie trzeba będzie za każdym razem poszukiwać na nowo. Gotowe szablony opisów czy wzory artykułów potrafią oszczędzić wiele minut żmudnej, codziennej pracy.

Przed przystąpieniem do samego pisania w ramach konkretnego pliku zanotuj sobie w edytorze szkielet tekstu. Wypisz luźne i te bardziej sprecyzowane myśli, ukierunkuj tekst. Skoro wiesz, jaka jest docelowa objętość tekstu (np. 500, 3000 czy 12000 znaków ze spacjami), musisz trzymać się konkretów – lub przeciwnie, wchodzić w detale i pogłębiać każdy wątek.

## Korekta

Z szacunku do swojej pracy, a przede wszystkim do klienta zawsze sprawdzaj napisaną treść. Nawet najsprawniejsi copywriterzy popełniają błędy ortograficzne, interpunkcyjne czy składniowe. Bardzo powszechne są też częste powtórzenia tych samych słów i literówki. Dlaczego piszemy o tym w artykule dotyczącym planowania? Ponieważ w swoim planie dnia powinno się uwzględnić czas na sprawdzanie każdej treści, którą przesyłasz dalej. Po pewnym czasie uważna analiza przygotowanych tekstów wchodzi w nawyk i nie trzeba sobie o niej przypominać.

## Komunikacja z klientem

W ciągu pracowitego dnia copywriter ma zadanie także rozesłać przygotowane treści oraz odpowiedzieć na wszelką korespondencję, na przykład zapytania ofertowe. Są dwie szkoły: jedni wskazują, że najlepiej wyznaczyć sobie codzienny moment na sprawdzanie skrzynki pocztowej i mediów społecznościowych, by nie dezorganizować sobie przygotowywania treści, inni podkreślają zaś, że klienci oczekują szybkich odpowiedzi, a czasami jedynie błyskawiczna odpowiedź jest szansą na zdobycie zlecenia. Dlatego rozsądnie rozplanuj korzystanie ze skrzynki pocztowej i komunikatorów – odpowiednio często, ale bez odrywania się od pracy i zaburzania swojego rytmu. Brzmi jak wyzwanie? Nikt nie mówił, że będzie łatwo…

## Ewaluacja, edukacja

Już na etapie planowania pracy profesjonalny copywriter powinien wziąć pod uwagę czas na naukę i wyciąganie wniosków ze swojej pracy. Branża jest niezwykle dynamiczna, trzeba mieć rękę na pulsie, sprawdzać aktualizacje algorytmów wyszukiwarek internetowych czy aplikacji. Wciąż pojawiają się wartościowe poradniki, a jeśli Twoja treść ma wspierać SEO czy content marketing, po prostu wymaga to nieustannego rozwoju umiejętności i wiedzy. Dlatego uwzględnij w swoim codziennym planie choć chwilę na nadrobienie newsów czy lekturę branżowych źródeł. Nie zapomnij o aktywności w social media. Twitter czy LinkedIn pozwolą Ci popracować nad profesjonalnym wizerunkiem eksperta i ułatwią znalezienie kolejnych zleceniodawców.

Po skończeniu dnia, tygodnia, miesiąca zawsze znajdź chwilę na wyciągnięcie wniosków. Czy pracujesz efektywnie? Co możesz poprawić? Które elementy pracy sprawiają Ci najwięcej trudności? Czy wybrane godziny nie są dla Ciebie zbyt problematyczne? Jedynie pogłębiona refleksja i konsekwencja w rozwijaniu własnego etosu pracy pozwala na zwiększenie efektywności.
