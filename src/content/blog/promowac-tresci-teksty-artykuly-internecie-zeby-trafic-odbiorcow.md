---
title: "Jak i gdzie promować treści, teksty i artykuły w Internecie, żeby trafić do odbiorców"
description: "**Prowadzisz blog? Jesteś właścicielem serwisu internetowego? A może realizujesz kampanię polegającą na budowaniu zaplecza dla konkretnej firmy? Wiesz już, [jak..."
pubDate: 2017-07-28
heroImage: "/images/blog/jak-promować-wpisy.jpg"
readingTime: 5
---

**Prowadzisz blog? Jesteś właścicielem serwisu internetowego? A może realizujesz kampanię polegającą na budowaniu zaplecza dla konkretnej firmy? Wiesz już, [jak pisać dobre teksty](https://www.copywriting-blog.pl/pisac-teksty-ktore-czyta-sie-wypiekami-twarzy/) – teraz czas na ich promocję. W niniejszym wpisie pokazuję, jak i gdzie promować wpisy w Internecie, żeby dotrzeć do jak największej grupy potencjalnie zainteresowanych odbiorców.**

## 1. Media społecznościowe

Nie jest tajemnicą, że media społecznościowe zrewolucjonizowały Internet. Dały możliwość wypłynięcia na szeroką wodę milionom niezależnych inicjatyw na całym świecie. Dziś kariery vlogerów czy internetowych ekspertów nie dziwią nikogo. Skąd wziął się ten fenomen? Głównie dzięki aktywności na portalach. Ty również możesz wykorzystać „social” do promowania blogowych wpisów. Obecnie prowadzenie blogów firmowych nierozłącznie wiąże się z mediami społecznościowymi.

Na Facebooku możesz oczywiście założyć fanpage, ale czasem Twoja działalność jest na tyle niszowa lub specjalistyczna, że zwyczajnie nie zgromadzisz wielu obserwujących, co w takim miejscu mija się z celem. Co nie znaczy, że warto porzucić portal założony przez Marka Zuckerberga. Wręcz przeciwnie – na „fejsie” istnieje przecież mnóstwo grup dyskusyjnych zgromadzonych wokół naprawdę wielu tematów, gdzie możesz publikować treści. Dzięki temu zyskujesz grono potencjalnych odbiorców i możliwość błyskawicznego feedbacku poprzez polubienia, komentarze i udostępnienia. Poza tym warto wysyłać swoje artykuły poprzez wiadomości, np. do branżowych ekspertów lub swoich kontrahentów posiadających fanpage.

Z kolei Twitter jest wręcz niezbędny w przypadku branży biznesowej, sportowej, politycznej czy medialnej. Ćwierkający portal, przynajmniej w Polsce, nieodłącznie kojarzy się z budowaniem profesjonalnego wizerunku, ponieważ pozwala zwykłym użytkownikiem na wchodzenie w bezpośrednie relacje z osobami publicznymi i organizacjami, co na przykład nie jest już tak charakterystyczne dla Facebooka. Podczas promocji wpisów na TT warto pamiętać o stosowaniu odpowiednich hasztagów, oznaczaniu zainteresowanych portali oraz starannym budowaniu swojego eksperckiego wizerunku.

Są jeszcze inne portale społecznościowe ułatwiające promocję contentu – to np. Instagram, który pozwala publikować zdjęcia, filmy i relacje, które docierają na cały świat, a także Pinterest, gdzie w niektórych branżach gromadzą się tysiące fanów chętnych do udostępniania i czytania ciekawych materiałów.

## 2. YouTube

Jeżeli prowadzisz blog „na poważnie”, czerpiąc z tego zyski, budując stałe grono odbiorców i chcąc rozwijać się o dodatkową działalność, warto obok słowa pisanego postaw na obraz i dźwięk. YouTube umożliwia każdemu stworzenie swojej własnej telewizji. Treści, które opisujesz na blogu, możesz skrócić i przedstawić w pigułce w swoim własnym filmiku, dołączając link do wpisu blogowego. W ten sposób działa już wiele tradycyjnych blogów, które po prostu rozwinęły się o kolejny kanał promocji i komunikacji z odbiorcami. Spróbuj swoich sił, zwłaszcza że na YouTube wciąż pojawiają się nowe gwiazdy oraz innowacyjne możliwości, np. relacje na żywo, zarabianie na reklamach czy zbieranie donacji od fanów.

## 3. Prezentacje online

Jeżeli stworzyłeś wartościowy, merytoryczny wpis na swojej stronie WWW, przedstaw go w atrakcyjnej formie prezentacji online. Wykorzystaj w tym celu aplikację [SlideShare](http://www.slideshare.com/), wokół której funkcjonuje wielomilionowa społeczność internautów z całego świata, w tym ok. pół miliona użytkowników z Polski. W promocji wpisu za pomocą prezentacji online w SlideShare pomaga możliwość umieszczenia bezpośredniego odnośnika.

## 4. Współpraca z innymi twórcami treści

Z myślą o promocji nowego wpisu nawiąż współpracę z popularnym blogerem bądź właścicielem znanego konta w social media. Jeżeli uda Ci się uzyskać wzmiankę na temat nowego postu ze strony osoby popularnej w Internecie, możesz mieć pewność, że przeczyta go wielu użytkowników. Oczywiście pamiętaj, żeby do współpracy dobierać ludzi rozpoznawalnych i cieszących się dużym uznaniem w Twojej branży.

## 5. Możliwość udostępnienia tekstu

Nie utrudniaj sprawy swoim czytelnikom i pozwól im podzielić się tekstem natychmiast po jego przeczytaniu. Miej na uwadze, żeby kończąc pisanie artykułów czy opisy produktów, u ich dołu uwzględnić przyciski służące do udostępnienia treści w mediach społecznościowych i za pośrednictwem poczty email. Jeżeli korzystasz z popularnych platform blogowych, jak Wordpress czy Blogger, z łatwością zrobisz to za pomocą widżetów i wtyczek.

## 6. Fora i grupy tematyczne

Udzielając się na forach i w grupach tematycznych, nie tylko kreujesz się na eksperta w swojej dziedzinie, ale również możesz promować swoje teksty. Jak? Wystarczy, że w dyskusji na danym temat umiejętnie wpleciesz odnośnik do nowego artykułu, tak aby jego treść miała związek z poruszanym zagadnieniem i była pomocna dla użytkowników.

## 7. AdWords i płatne reklamy

Udało Ci się napisać doskonały tekst na popularny temat, który ma realną szansę trafić do setek tysięcy odbiorców i przynieść określone zyski? W takim razie rozważ inwestycję w płatne reklamy, jak np. linki sponsorowane AdWords czy wpisy sponsorowane w social media – na Facebooku, Twitterze, Linkedin itp. Dzięki nim w krótkim czasie możesz znacznie poszerzyć grono czytelników. Ostateczny efekt zależy wyłącznie od wielkości budżetu i sprawności w prowadzeniu kampanii.

## 8. Mailing

Mailing kojarzy Ci się wyłącznie z nachalnym wciskaniem niechcianych produktów w formie spamu lądującego w Twojej skrzynce każdego dnia w dziesiątkach sztuk? Błąd! Każdy wartościowy tekst możesz bowiem z powodzeniem rozpowszechnić za pomocą mailingu, tak aby większość odbiorców się z nim zapoznała i nie traktowała jak niechcianej poczty. Kluczem do sukcesu jest przesłanie wiadomości z informacją o nowym wpisie osobom, które rzeczywiście są zainteresowane tematyką artykułu i zgodziły się na otrzymywanie newslettera od Ciebie.

## 9. Komentarze na blogach i stronach

Znany bloger z Twojej branży napisał tekst zbieżny tematycznie z Twoim nowym artykułem? Skomentuj go merytorycznie i w treści umieść link do swojego wpisu, ale znów miej na uwadze, żeby Twój komentarz nie został uznany za spam. Postaraj się o wartościowe uwagi, wnieść coś nowego do treści, podejmij polemikę i „przy okazji” zostaw link do swojego świeżego tekstu, w którym rozwijasz komentarz. Podobnie postępuj przy komentowaniu artykułów publikowanych w popularnych serwisach i portalach branżowych.
