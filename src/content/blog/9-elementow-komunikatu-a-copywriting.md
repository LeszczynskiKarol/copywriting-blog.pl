---
title: "9 elementów komunikatu a copywriting"
description: "**W badaniach marketingowych przyjęło się, choć nie jest to jedyna teoria, że komunikat składa się z 9 elementów: nadawcy, kodowania, medium, komunikatu, odkodo..."
pubDate: 2015-10-21
readingTime: 3
---

**W badaniach marketingowych przyjęło się, choć nie jest to jedyna teoria, że komunikat składa się z 9 elementów: nadawcy, kodowania, medium, komunikatu, odkodowania, odbiorcy, reakcji, sprzężenia zwrotnego i szumu informacyjnego. Efektem pracy copywritera jest komunikat tekstowy – np. tekst na bloga, jak w tym przypadku. Zbadajmy, na co zwracać uwagę na poszczególnych etapach wysyłania komunikatu.**

## #1

Jako nadawca, musisz dbać o wizerunek, wiarygodność i wyrazistość. (WWW :-)) Jeżeli możesz, podpisuj się, proponuj kontakt. Zbuduj odpowiedni punkt wyjściowy dla Twojego komunikatu. Musisz wiedzieć, o czym chcesz pisać i metodycznie, krok po kroku, przygotowywać autorski materiał.

## #2

Kodując komunikat, a więc pisząc, używaj słownictwa dopasowanego do celu, jaki chcesz osiągnąć i – przede wszystkim – odbiorcy, dla którego piszesz. Przygotowujesz tekst zapleczowy, który pozwala zrozumieć podstawy bankowości? Nie pisz językiem ekonomistów, przełóż go na język prostego obywatela. Agencja powierzyła Ci napisanie ebooka, który będzie prezentem na konferencji biznesowej? Wejdź w daną branżę, poznaj jej charakterystyczny żargon. I tak w każdym przypadku. To podstawa udanego tekstu!

## #3

Często nie masz wpływu na medium, w którym będzie opublikowany Twój tekst, ale jeżeli masz, to wybieraj podobnie jak w powyższym punkcie, zgodnie z celem. Czasem wystarczy platforma blogowa, czasem jedynie social media. Wiele firm wciąż funkcjonuje w ramach tradycyjnych form promocji. Miej to na uwadze, aby Twój komunikat dotarł tam, gdzie powinien. A nie zawsze oznacza to miliony użytkowników. Czasem wystarczy nisza, która funkcjonuje tylko w wybranych mediach.

Może zainteresuje Cię również tekst [środki stylistyczne w copywritingu](https://www.copywriting-blog.pl/srodki-stylistyczne-w-copywritingu/).

## #4

Niech każdy komunikat będzie przygotowany najlepiej jak potrafisz. Po prostu. Publikując go, podpisujesz się pod nim. Dlatego za każdym razem pomyśl dwa razy, zanim oddasz finalną wersję tekstu.

## #5

Następnie Twój komunikat jest odczytywany. Duże znaczenie ma to, w jakim miejscu, o jakiej porze i w jakich okolicznościach trafia do odbiorcy. Dlatego nie dziw się, jeżeli nie zawsze jesteś zrozumiany, nie zawsze odbiorca trafnie odczytuje Twoje intencje.

## #6

Gdy odbiorca przeczyta Twój tekst ze zrozumieniem – no właśnie... co z niego wyniesie? Czy odniósł osobistą korzyść tym, że poświęcił kilka minut na Twój komunikat? Miejmy nadzieję, że tak. Pamiętaj – dobra treść, a choćby i perswazyjna, to taka, która daje jakieś korzyści. OK – reklamujesz produkt, przygotowujesz tekst z myślą o SEO, ale daj coś czytelnikowi. Świeżą informacje, inspirujące źródło, coś, co nie sprawi, że odkodowanie Twojego przekazu... jedynie zawodzi.

## #7

Najlepszymi efektami Twoich tekstów będzie sytuacja, w której odbiorca a) odniesie korzyść b) będzie chciał powrócić do źródła c) zrobi to, czego oczekuje Twój zleceniodawca.

## #8

Sprzężenie zwrotne w Internecie przełamuje wszelkie bariery. Wystarczy komentarz, udostępnienie, polubienie... Ale zaraz, zaraz. Czy Twój blog, tekst, ulotka – obojętnie – ułatwiają kontakt, odpowiedź na komunikat? Jeżeli nie, prędko to zmień. Daj dojść do głosu pytającym, fanom i krytykom. Opinia każdego z nich pozwala Ci być lepszym copywriterem.

Zobacz również, jakie są najczęstsze [błędy copywritera](https://www.copywriting-blog.pl/5-bledow-copywritera/).

## #9

Szumu informacyjnego nie unikniesz. W kontekście copywritingu może to być przykuwające uwagę wydarzenie branżowe, kłopoty z siecią, słaba graficznie strona... przykład można mnożyć. Trudno nie zauważyć, jak wiele chaosu wkrada się w świat Internetu. Ale to nie powód, by się poddawać. Jeżeli kontrolujesz sytuację na każdym etapie komunikowania, możesz być pewien, że taka konsekwencja przyniesie korzystne rezultaty.
