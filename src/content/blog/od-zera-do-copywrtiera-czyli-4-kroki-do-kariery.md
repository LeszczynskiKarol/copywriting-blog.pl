---
title: "Od zera do copywrtiera, czyli 4 kroki do kariery"
description: "**Zastanawiasz się, jak zostać copywriterem? Jakie kroki należy podjąć, by ktoś zapłacił za Twój tekst? Jakim cudem ktoś w młodym wieku może zajmować odpowiedzi..."
pubDate: 2015-09-18
readingTime: 3
---

**Zastanawiasz się, jak zostać copywriterem? Jakie kroki należy podjąć, by ktoś zapłacił za Twój tekst? Jakim cudem ktoś w młodym wieku może zajmować odpowiedzialne stanowisko w dużej korporacji i przygotowywać ważne teksty? Poznaj 4 kroki: od zera do copywritera.**


## #1 Szkoła

Zdecydowana większość copywriterów wolała lekcje języka polskiego niż matematyki. Chwalone wypracowania, nagrody w szkolnych konkursach, świadomy wybór profilu humanistycznego w gimnazjum i liceum – to wszystko pierwsze symptomy talentu, który można zamienić w późniejszą pracę. **Od najmłodszych lat warto uczyć się zasad gramatyki i interpunkcji**, szlifować konstrukcję zdań i dobór słów, trenować wyobraźnię. Przegapiłeś ten moment i zauważyłeś swoje umiejętności później? Nie szkodzi. Na naukę nigdy nie jest za późno, a być może masz w swoim otoczeniu uczniów. Może tak pomóc im w opracowaniu motywu literackiego? Wspólnie przygotować wypracowanie? Nie warto zrażać się do wybranych tematów prac domowych i lektur. Potraktuj to jako wyzwanie. Nauczysz się profesjonalizmu.

## #2 Dziennikarstwo

Na etapie szkoły, a już na pewno studiów i dorosłego życia, możesz zostać aspirującym dziennikarzem. Gazetka szkolna, radiowęzeł, studenckie praktyki – brzmi głupio? Głupio jest tak myśleć. Póki możesz pozwolić sobie na wolontariat, wesprzyj lokalne i niezależne inicjatywy, by zdobywać doświadczenie i się pokazać. Jest połowa drugiej dekady XXI wieku. **Każdy może prowadzić bloga**. Masz pasję? Obojętnie, czy to sport, numizmatyka, czy kazachskie kino niezależne – można o tym pisać, z poczucia wolności i tylko dla siebie. A może zdobędziesz w ten sposób pierwsze kontakty? Doświadczenie dziennikarskie to dobra droga, by zostać później copywriterem. Szczególnie jeżeli kochasz pisać, ale niekoniecznie biegać po mieście.

## #3 Pierwsze zlecenia

OK – pisałeś wypracowania i artykuły do gazetki szkolnej. Czas na poważniejsze kroki. Czas budować portfolio i CV. Bez doświadczenia trudno o dobre zarobki. Jak zacząć? Otóż rozejrzyj się dookoła. Może w sąsiedztwie albo w rodzinie dostrzegasz działalność gospodarczą, której przydałby się content marketing? Wiadomo, że taka firma nie zatrudni dużej agencji. **Zaproponuj pomoc, nawet za symboliczne wynagrodzenie**. Niech to będą Twoje pierwsze szlify jako copywriter. Skala zlecenia nie zwalnia Cię oczywiście z profesjonalizmu. Daj z siebie 200%. Dalej – fundacje, stowarzyszenia, przecież one także potrzebują profesjonalnych treści. Zapewne nie mogą zaoferować pieniędzy, ale mogą dać referencje i zaświadczenia, które w przypadku najmłodszych osób na rynku pracy zastępują doświadczenie zawodowe. To także odpowiedzialność, to także praca. I kolejne projekty w prywatnym portfolio.

## #4 Praca

Zgromadziłeś już doświadczenia z trzech poprzednich punktów. Czas na prawdziwe zarabianie. Na początku drogi zawodowej możesz wykonać w zasadzie dwa kroki (chyba że wolontariat lub współpraca z małą firmą przerodziła się w coś więcej). Pierwszy to **znalezienie zleceń poprzez ogłoszenie się w Internecie**. OLX, strony z ofertami pracy, strony dla freelancerów. Możesz próbować szczęścia i szukać tam zleceń z całej Polski (a kto wie, może i spoza granic, jeżeli piszesz w innych językach). Pamiętaj jednak, że masz sporą konkurencję i może być ciężko. Druga możliwość to poszukać pracy w agencji copywriterskiej, marketingowej, reklamowej. Być może nie dostaniesz na start zabójczej pensji, ale zdobędziesz o wiele cenniejsze doświadczenie niż w osiedlowej gazecie czy pracując na własną rękę. W odpowiednim momencie będziesz wiedział, czy zostać i piąć się w górę, czy pójść dalej własną drogą. Zanim jednak zdecydujesz się na radykalne kroki, zmierz się z naprawdę poważnymi zleceniami od dużych klientów.
