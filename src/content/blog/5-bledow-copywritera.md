---
title: "5 powszechnych błędów copywritera"
description: "**Copywriting nie należy do najłatwiejszych czynności. Pisanie wartościowych treści do wyzwanie, które wymaga nieustannego samodoskonalenia. Szczególnie, że z r..."
pubDate: 2015-09-21
readingTime: 3
heroImage: "/images/blog/błędy-copywritera.jpg"
---

**Copywriting nie należy do najłatwiejszych czynności. Pisanie wartościowych treści do wyzwanie, które wymaga nieustannego samodoskonalenia. Szczególnie, że z roku na rok Internet coraz bardziej dominuje jako podstawowe źródło informacji, a odbiorcy mają swoje określone oczekiwania. Przyjrzyjmy się podstawowym błędom copywriterów, których należy unikać.**

## #1 Niewłaściwe źródła

Przygotowując teksty – obojętnie, czy traktują o wiertarkach, usługach notarialnych, czy azjatyckiej turystyce – nie zapominaj o mnogości zaufanych źródeł. Wikipedia jest fajna, ale tylko czasami. Nie ma gorszego strzału w stopę niż powielanie niesprawdzonych informacji. Oczywiście – nikt nie oczekuje od copywritera, że będzie na wylot znał tajniki chirurgii albo świata ubezpieczeń... ale też teoretycznie nikt nie powinien sprawniej wyszukiwać informacji w Internecie. Dlatego sporządzaj listę zaufanych stron, źródeł, weryfikuj dane statystyczne i liczby. W Internecie nie brakuje chętnych do wytykania błędów...

## #2 Ilość kosztem jakości

Wysyłasz plik przed dokonaniem korekty, wręcz kopiujesz całe określenia z pierwszego lepszego źródła, nawet nie pomyślisz, by przeczytać gotowy tekst na głos. I co – zarobisz 20 zł więcej? Oszczędzisz pół godziny? Złudne myślenie. Copywriter nieszanujący swojej pracy nie ma szans na utrzymanie stanowiska bądź stałego zlecenia. Przecież stawianie na ilość kosztem jakości widać gołym okiem. Uwierz, w tej branży każdy szef i każdy zleceniodawca woli content wartościowy od bylejakości. W restauracji też wolałbyś poczekać 5 minut dłużej, by kotlet był odpowiednio wysmażony, prawda?

## #3 Brak świadomości stylu

Copywriter nie jest dziennikarzem, nie jest pisarzem – ale swój styl powinien mieć. A raczej umiejętność, by do każdego zadania, w każdej branży odnajdywać się w sposób możliwie najlepszy. Dlaczego nie wracasz do swoich starych zleceń? Sam zobacz, jak ewoluowała Twoja praca na przestrzeni lat. Pisałeś lepiej, gorzej? Nikt za Ciebie nie dokona tej analizy, sam musisz znać swoje możliwości. Masz problem z interpunkcją, gramatyką, językiem obcym? To jeszcze nie koniec świata. Ale musisz rozpocząć naukę. W tym momencie!

## #4 Nieodpowiedni dobór słownictwa

Choć błędem byłoby nie szukać definicji własnego stylu, jeszcze gorzej, jeżeli do każdego zadania podchodzisz mechanicznie. I z równym poczuciem humoru traktujesz pisanie oferty handlowej oraz prowadzenie autorskiego bloga. Każda branża ma swój żargon, ale jego użycie nie świadczy automatycznie o profesjonalizmie. Kto jest Twoim docelowym czytelnikiem? Jaki język będzie dla niego najbardziej odpowiedni? Nie bądź na siłę zabawny, nie popadaj w nudę. Inaczej pisz na blogu, inaczej w social media, inaczej dla dużych firm.

## #5 Lanie wody

Konkret. Tego oczekuje odbiorca. Ty, czytając ten tekst, zainteresowany jesteś błędami copywritera. Nie piszę więc o niczym innym. Jasne – czasem dygresja to wartościowy element tekstu, pozwalający lepiej zrozumieć całość problemu – ale zwykle tylko zaburza koncentrację i zniechęca do dalszej lektury. Skup się na zadaniu, temacie. Jako copywriter jeszcze będziesz miał okazję do opisania tysięcy innych zjawisk.

To 5 najczęstszych błędów. Unikając ich, staniesz się lepszym copywriterem. Ale pamiętaj – zawsze można być lepszym!
